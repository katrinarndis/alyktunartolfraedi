---
editor_options: 
  markdown: 
    wrap: 72
---

# Tilgátuprófun

Þegar við framkvæmum rannsókn höfum við einhverjar spurningar í huga sem
við viljum leitast svara við. Augljóst vandamál er að tölfræðiforrit
skilja ekki setningar -- við getum ekki beinlínis sett gögn inn í
úrvinnslu ásamt spurningunni "eru mánaðarlaun ólík eftir menntun
fólks?".

Það mætti hugsa ferlið á eftirfarandi hátt: Við yfirfærum spurningarnar
okkar yfir á *tölfræðimál* sem forritið skilur og ákveðum hvaða aðferð
eigi að nota við að svara spurningunni okkar. Forritið vinnur úr
gögnunum fyrir okkur og spýtir út niðurstöðum. Þessar niðurstöður eru þó
á *tölfræðimáli* og það er okkar verk að skilja hvað þær segja okkur og
geta gefið túlkun sem setur þær aftur á *mannamál*.

Í **tilgátuprófun** fáum við skýrt svar við spurningunni okkar; já eða
nei -- eftir því hvort niðurstöður reynast marktækar eða ómarktækar.

<!--Tilgátuprófun svarar spurningunni hvort það sé munur -- í kjölfarið viljum við auðvitað vita hve miklu munar og notum þá spá, þar sem úrtakstölur eru notaðar til að spá fyrir um þýðisgildin. -->

## Tilgátur {#cross}

Við byrjum á því að setja spurninguna okkar fram í formi **tilgátu**. Í
okkar dæmi viljum við vita hvort það sé munur á launum einstaklinga
eftir menntun viðkomandi.

### Aðaltilgáta

**Aðaltilgáta** [^01-tilgatuprofun-1] er sú tilgáta sem við höfum áhuga
á [^01-tilgatuprofun-2] og tilgreinir einhvers konar mun. Vandamálið er
að hún tilgreinir enga fasta tölu sem hægt er að prófa og því ógerlegt
að prófa hana beint.

[^01-tilgatuprofun-1]: Einnig kölluð gagntilgáta, rannsóknartilgáta, (e.
    alternative hypothesis)

[^01-tilgatuprofun-2]: Undantekningar eru t.d. þegar við beitum
    marktektarprófum við mat á forsendum

Í okkar dæmi gæti verið munur á launum eftir menntun, en hvaða mun ætti
að prófa? Munurinn gæti verið að laun háskólamenntaðra séu 1kr hærri,
15kr, 1.000kr, 35.000kr, 645.000kr, og svo framvegis. Tilgátan "það er
munur" hefur svo marga möguleika að það er ekki hægt að prófa þá alla.
Við setjum því fram núlltilgátu.

### Núlltilgáta

**Núlltilgáta** tilgreinir tiltekið tölugildi, þar sem *ef* það tiltekna
gildi væri í raun rétt -- þá gæti aðaltilgátan ekki líka verið rétt. Í
okkar dæmi yrði núlltilgátan sú að laun séu þau sömu óháð
háskólamenntun.

Þetta er ekki það sama og að segja að *allir séu með sömu laun* heldur
að þegar við berum saman meðallaun þeirra sem hafa háskólamenntun og
þeirra sem hafa hana ekki þá sé meðaltalið hið sama, munurinn = 0, það
er engin munur á meðallaunum hópana.

------------------------------------------------------------------------

Ef niðurstaðan er að núlltilgátan sé röng -- þá hlýtur andstæða hennar
að vera rétt. Með öðrum orðum, ef við teljum ólíklegt að það sé
**engin** munur, þá hlýtur jú að vera munur - aðaltilgátan hlýtur þá að
vera rétt.

Nú höfum við sett fram tilgátur og næsta skref er að athuga **hvort**
við höfum rétt fyrir okkur -- til þess framkvæmum við marktektarpróf.
